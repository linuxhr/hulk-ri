---
title: "Podružnica"
date: 2009-10-11
authors: 
  - vedranm
---

> The ideal situation occurs when the things that we regard as beautiful are also regarded by other people as useful.

\-- [Donald Knuth](https://xkcd.com/163/)

![Logo](assets/images/logo.png)

**Riječka podružnica Hrvatske udruge Linux korisnika** (jednostavnije **HULK Rijeka**, kraće **HULK-Ri**) je regionalna podružnica [HULK](http://www.linux.hr/)\-a čija je svrha promoviranje slobodnog softvera i komunikacija s korisnicima na području Primorsko-goranske županije.

## Osnivanje podružnice

Riječka podružnica Hrvatske udruge Linux korisnika osnovana je **17.07.98**. To je prva, može se reći, pilot (regionalna) podružnica HULK-a.

Na prvom sastanku bilo je 2/3 Predsjedništva HULK-a, točnije, bili su **Hrvoje Dogan** i **Dobrica Pavlinušić** kao predstavnici HULK-a te **Petar Široka**, **Davor Ocelić** i **Dragan Stanojević - Nevidljivi**. Za koordinatora podružnice je tada izabran **Dragan Stanojević - Nevidljivi**, koji je kasnije razriješen te funkcije na vlastiti zahtjev.

Svrha podružnice je od početka bila **promoviranje Linuxa** i **pomaganje svim zainteresiranima za Linux na području Primorsko-goranske županije**, te međusobno druženje i povezivanje, u svrhu olakšanog dolaženja do Linux distribucija i/ili programa za Linux.

Drugi koordinator je bio **Petar Široka**. Tadašnju ekipu Riječke podružnice su činili:

- Sanjin Bićanić
- David Blažević
- Petar Široka
- Vladimir Marušić - Jogurt
- Davor Ocelić
- Vlatka Davidović
- Nenad Ocelić
- Zlatko Ivanagić
- Elinka Barišić
- Erol Zavidić
- Gianmario Scotti - počasni član iz Helsinkija

Tada smo nudili ove Linux distribucije (to su bile tada aktualne verzije, koliko god to danas izgleda nevjerojatno):

- Slackware 3.6
- Red Hat 6.0
- Debian 2.0
- S.U.s.E 5.3
- Caldera Open Linux Lite 1.2

Sastanke smo održavali u **Hotelu Kontinental** u Rijeci, no, vremenom su se ti sastanci prorijedili. Djelomično zbog toga, ljudi su se razišli i podružnica je na neko vrijeme prestala s djelovanjem, sve do ponovnog pokretanja **11.10.09.**

## Pokretanje podružnice nakon stanke

Podružnica je ponovno pokrenuta na jesen 2009. godine, od kada se izmijenilo nekoliko koordinatora. 

Dana **11\. listopada 2009.** godine ili, epskije zapisano, [**11.10.09.**](https://youtu.be/AzwBeDV5IAY?t=80), podružnica je ponovno počela s djelovanjem. Novi koordinator podružnice, treći po redu, je tada postao [**Vedran**](https://vedran.miletic.net/) [**Miletić**](https://www.miletic.net/).

Dana **1\. lipnja 2013.** [**Vedran**](https://vedran.miletic.net/) [**Miletić**](https://www.miletic.net/) nakon više od 3 godine provedenih u toj funkciji je svoju ulogu koordinatora prepustio mlađem kolegi [**Domagoju Marganu**](https://domargan.net/).

Dana **18\. listopada 2014.** dogodila se još jedna promjena te je koordinaciju podružnice preuzeo **Armando Vega**, koji je otprilike godinu dana kasnije, **7\. studenog 2015.** godine, tu dužnost prepustio [**Luki Vretenaru**](https://luka.vretenar.pro/).

Trenutni novi-stari koordinator podružnice, [**Vedran**](https://vedran.miletic.net/) [**Miletić**](https://www.miletic.net/), dužnost je preuzeo **25\. prosinca 2018.**

## Riječka podružnica danas i budući planovi

Većina članova podružnice su bivši ili aktualni studenti fakulteta Sveučilišta u Rijeci. U suradnji u organizaciji aktivnosti se posebno mogu izdvojiti **Odjel za informatiku Sveučilišta u Rijeci** i **IEEE Studentski ogranak Rijeka** (koji djeluje na **Tehničkom fakultetu Sveučilišta u Rijeci**). Djelujemo s ciljem da u budućnosti potaknemo interes i kod drugih fakulteta Sveučilišta u Rijeci.

Naša trenutna inicijativa je održavanje predavanja o interesantnim i aktualnim temama u svijetu slobodnog softvera. Ako ste zainteresirani za naša predavanja, slobodno dođite u terminu u kojem su najavljena. Pored toga, bavimo se organizacijom radionica i installfestova, koje također najavljujemo putem ove web stranice. Međutim otvoreni smo i za druge aktivnosti, pa ukoliko ste zainteresirani za pokretanje aktivnosti koja ima za cilj promovirati Linux i slobodan softver, svakako se [javite koordinatoru](#kako-do-koordinatora).

### Distribucije Linuxa

Na redovnoj bazi [organiziramo instalaciju (GNU/)Linux distribucija](aktivnosti.md#openclass), a na pojedinačnoj bazi pomažemo [putem IRC-a](#komunikacijski-kanali-podruznice). Na pitanje [koju distribuciju odabrati](https://distrowatch.com/dwres.php?resource=faq#newtolinux), naš odgovor je sljedeći...

#### Preporuke: Fedora i Debian

Naša podružnica svima koji se prvi puta susreću s Linuxom i slobodnim softverom preporuča [Fedoru](https://getfedora.org/), koja intenzivno promovira važnost slobode softvera, ima jaku internacionalnu zajednicu iza sebe, ima bogat repozitorij paketa i orjentirana je prema novim tehnologijama u Linux ekosustavu (skraćeno rečeno: [Freedom, Friends, Features, First](https://fedoraproject.org/wiki/Foundations)).

Pored Fedore, izrazito volimo [Debian](https://www.debian.org/), koji kao ima čak i bogatiji repozitorij softvera nego Fedora i veću zajednicu developera, ali nasuprot Fedori bira stabilnost pred inovativnosti i nije uvijek prilagođen korisnicima koji se prvi put sreću s Linuxom.

Drugim riječima, ako naletite na neku prepreku u radu s Fedorom ili Debianom, velika je vjerojatnost da ćemo vam moći pomoći jer s tim distribucijama radimo svakodnevno.

#### Vrijedne spomena: Ubuntu i derivati, Arch

Osim ove dvije, još tri Linux distribucije koristi manji broj članova podružnice. Te distribucije su:

- [Ubuntu](https://www.ubuntu.com/), najčešće posljednji LTS, koji je vrlo popularna distribucija zasnovana na Debianu;
- [Mint](https://www.linuxmint.com/), koji je zasnovan na Ubuntuu i nudi drugačije grafičko korisničko sučelje, i time prvenstveno cilja na one kojima se zadana konfiguracija Ubuntua ne sviđa, ali vole Ubuntuovu jednostavnost;
- [Arch](https://www.archlinux.org/), koji je izrazito lagana i fleksibilna distribucija fokusirana na jednostavnost i minimalizam.

S druge strane, za [openSUSE](https://www.opensuse.org/) i [Mageiu](https://www.mageia.org/), iako su popularne u svijetu, ne možemo reći nešto više specifično od "zanimljive su kao skup slobodnih softvera otvorenog koda" jer ih nitko od nas aktivno ne koristi. Isto vrijedi i za većinu preostalih distribucija.

#### Instalacijski mediji: CD-i, DVD-i i USB stickovi

Iako danas, u doba brzog pristupa internetu nabavka distribucije nije problem, smatramo da kao podružnica udruge Linux korisnika naša je zadaća olakšati korisnicima da dođu do željene distribucije GNU/Linuxa.

Trenutno u podružnici imamo sljedeće Debian instalacijske medije:

- Debian 7.8 "wheezy" amd64 (3 DVD)
- Debian 7.8 "wheezy" i386 (3 DVD)
- Debian 7.8 "wheezy" multi-arch (1 DVD)
- Debian Edu 7.1+edu0 multi-arch (1 DVD DL ili 8 GB USB flash drive)

Od Ubuntua imamo sljedeće medije:

- Ubuntu 12.04 LTS i386 (1 CD)
- Ubuntu 14.04 LTS i386 (1 CD)
- Ubuntu 12.04 LTS amd64 (1 CD)
- Ubuntu 14.04 LTS amd64 (1 CD)
- Edubuntu 12.04 LTS i386 (1 DVD)
- Edubuntu 12.04 LTS amd64 (1 DVD)

Za više informacija [javite se koordinatoru](#kako-do-koordinatora).

## Komunikacijski kanali podružnice

### Društvene mreže

- [Facebook](https://www.facebook.com/linux.hr)
- [Twitter](https://twitter.com/linuxhr)
- [Reddit](https://www.reddit.com/r/linuxhr/)

### Čavrljanje

- Timski chat [Zulip](https://zulip.com/), [**organizacija HULK**](https://hulk.zulipchat.com/) (osim pristupa preko weba, [Zulip ima klijente za brojne operacijske sustave](https://zulip.com/apps/); [diskusija o Zulipu i usporedba s drugim alatima](https://news.ycombinator.com/item?id=17622987))
- IRC mreža [Freenode](https://freenode.net/), kanal **#linux.hr** (ako nemate instaliran nijedan IRC klijent, možete koristiti [Freenodeov web chat](https://webchat.freenode.net/))

## Kako do koordinatora

Koordinatora podružnice [**Vedrana**](https://vedran.miletic.net/) [**Miletića**](https://www.miletic.net/) možete kontaktirati [putem e-maila ili društvenih mreža](https://vedran.miletic.net/#contact).

## Druge Linux inicijative u Rijeci

Riječka podružnica je osnovana 1998. godine kao prva regionalna podružnica HULK-a. Nažalost, nekoliko godina kasnije, podružnica je prestala s djelovanjem zbog izostanka sastanaka i razilaženja članova. U međuvremenu su druge incijative popunile njen prostor djelovanja.

Nevezano za HULK-Ri, u vremenu od 2004. do 2007., postojala je Linux udruga u Rijeci pod imenom **RiLinux**. Voditelj te udruge je bio **Armando Vega**, a sastanci su se održavali većinom u prostorijama Saveza inovatora Primorsko-goranske županije, na adresi Verdijeva 11/II, Rijeka. Udruga je, pored radionica, pokrenula nekoliko zanimljivih projekata, između kojih se mogu izdvojiti prevođenje [gajim](https://gajim.org/) IM klijenta na hrvatski jezik i [gostovanje](https://hr.soc.grad.rijeka.narkive.com/iSHYrgCh/sajam-novih-tehnologija-25-27-4-rijeka-hkd) u svrhu promocije Linuxa na Sajmu novih tehnologija 2007. godine u Rijeci. Nakon tog sajma udruga je prestala s djelovanjem.

Nakon tog prestanka s djelovanjem dio ekipe okupljen oko RiLinuxa nastavio je međusobnu suradnju u sklopu inicijative nazvane **RiRazmjena**, Riječkog dijela programa Razmjena vještina. Radionice su se redovito održavale u Molekuli srijedom. Nažalost, krajem 2009. i ta je inicijativa prestala s djelovanjem.

Osim navedenog, postojalo je nekoliko inicijativa na fakultetima Sveučilišta u Rijeci koje svakako vrijedi spomenuti.

### Druge Linux inicijative na fakultetima Sveučilišta u Rijeci

U ožujku 2005. na tadašnjem Odsjeku za informatiku Filozofskog fakulteta u Rijeci pod okriljem studentske udruge NeXT [**Viktor Ilijašić**](https://sites.google.com/site/viktorilijasic/) i [**Vedran**](https://vedran.miletic.net/) [**Miletić**](https://www.miletic.net/) pokrenuli su Linux radionice. Teme radionica su se uglavnom vrtile oko osnova rada u komandnoj liniji, a polaznici su uglavnom bili studenti matematike, studenti fizike i studenti informatike (i kombinacija navedenih predmeta). Inicijativa se pokazala relativno interesantnom za polaznike, te je ista radionica ponovljena u nešto proširenom izdanju i iduće akademske godine.

Pored ovoga treba spomenuti čitav niz aktivnosti (predavanja, radionica) od strane IEEE studentskog ogranka Rijeka na **Tehničkom fakultetu**. Radionice su se održavale subotom tijekom akademske godine 2010/2011. i 2011/2012. pod imenom Open Source Weekend.
