---
title: "OpenClass: GNU/Linux, Mozilla i prijatelji jučer, danas i sutra (obilježavanje dvadeset godina otvorenog koda)"
date: 2018-12-03
categories: 
  - sveuciliste
tags: 
  - android
  - firefox
  - linux
  - microsoft
  - netscape
  - openclass
  - osi
  - steam
  - top500
  - trusted-platform-module
  - unreal
  - valve
authors: 
  - vedranm
---

[Riječka podružnica](../podruznica.md) [Hrvatske udruge Linux korisnika](http://www.linux.hr/) i [Odjel za informatiku Sveučilišta u Rijeci](https://www.inf.uniri.hr/) pozivaju vas na [OpenClass](../aktivnosti.md#openclass) koji će se održati četvrtak, **6\. prosinca 2018. u 17 sati**, u [zgradi Sveučilišnih odjela](https://www.openstreetmap.org/way/436306129), prostorija O-028. OpenClass pod naslovom

## GNU/Linux, Mozilla i prijatelji jučer, danas i sutra

<!-- more -->

održava se povodom [obilježavanja dvadeset godina otvorenog koda](https://opensource.net/) od strane [Open Source Initiative](https://opensource.org/). Predavač je [dr. sc. Vedran](https://vedran.miletic.net/) [Miletić](https://www.miletic.net/) s Odjela za informatiku Sveučilišta u Rijeci.

### Sažetak

Početkom 1998. godine tvrtka Netscape Communications obznanila je da će vlastiti preglednik Netscape Communicator dati svima na korištenje potpuno besplatno te da će izvorni kod preglednika biti slobodno dostupan za daljnji razvoj. Metoda razvoja softvera dotad poznata pod imenom slobodan softver dobiva novo ime, otvoreni kod, i iste godine nastaje projekt Mozilla. Kroz narednih 5 godina projekt je stvorio Firefox, prvi preglednik koji je ozbiljno zaprijetio monopolu Microsoftovog Internet Explorera.

Dvadeset godina kasnije je dobar trenutak da napravimo pogled unatrag: da sagledamo uvjete koji su omogućili Netscapeu da razmatra slobodni softver kao moguću metodu razvoja softvera, da istražimo proces kojim je otvoreni kod postao mainstream među desktop aplikacijama te da pronađemo koje su sve kompanije i koji sve njihovi projekti slijedili Netscapeov primjer i postali projekti otvorenog koda. Dvadeset godina kasnije je i dobar trenutak da usporedimo sadašnje stanje stvari u svijetu slobodnog softvera i vidimo gdje smo napravili dobar posao (možda u Top 500 superračunala gdje je tržišni udio Linuxa 100%?), a gdje smo mogli biti i bolji (možda u domeni PC gaminga gdje, prema statistikama s Steama, još uvijek s preko 90% dominiraju Windows 10 i Windows 7?).

Naposlijetku, bacit ćemo i pogled u budućnost. Što je s otvorenim kodom na mobilnim uređajima raznih veličina i namjena, od tableta do satova? Kakvo je stanje uređaja i aplikacija u domeni virtualne i proširene stvarnosti, što su u tom području napravili Valve, Unreal Engine i Godot Engine? Već danas implementacije standarda Trusted Platform Module i tehnologije Secure Boot nude razloge za zabrinutost oko mogućnosti otvaranja čitavog koda koji pokreće računalo na kojem radimo, ma koliko truda uložili u razvoj coreboota. Koji nas drugi izazovi čekaju u, kako Cory Doctorow iz Electronic Frontier Foundationa naziva zbivanja koja vidimo, ratu protiv računarstva opće namjene?

**Nadamo se vašem dolasku!**
