---
title: "OpenClass: Zašto je IBM kupio Red Hat, a mogao ga je besplatno skinuti pod imenom CentOS"
date: 2019-02-05
categories: 
  - sveuciliste
tags: 
  - centos
  - cloud
  - ibm
  - openclass
  - redhat
authors: 
  - vedranm
---

[Riječka podružnica](../podruznica.md) [Hrvatske udruge Linux korisnika](http://www.linux.hr/) i [Odjel za informatiku Sveučilišta u Rijeci](https://www.inf.uniri.hr/) pozivaju vas na [OpenClass](../aktivnosti.md#openclass) koji će se održati četvrtak, **7\. veljače 2019. u 17 sati**, u [zgradi Sveučilišnih odjela](https://www.openstreetmap.org/way/436306129), prostorija O-028. OpenClass pod naslovom

## Zašto je IBM kupio Red Hat, a mogao ga je besplatno skinuti pod imenom CentOS

<!-- more -->

održat će [dr. sc. Vedran](https://vedran.miletic.net/) [Miletić](https://www.miletic.net/) s Odjela za informatiku Sveučilišta u Rijeci.

### Sažetak

Prošlo je već tri mjeseca od [IBM-ove kupnje Red Hata za 34 milijarde dolara](https://www.redhat.com/en/about/press-releases/ibm-acquire-red-hat-completely-changing-cloud-landscape-and-becoming-worlds-1-hybrid-cloud-provider), zasigurno najvažnije prošlogodišnje akvizicije u IT-u. Red Hat je vodeća tvrtka u domeni slobodnog softvera otvorenog koda i od toga jako dobro živi: 2012. godine probijena je magična granica od milijardu dolara godišnjih prihoda, a 2015. godine ti su prihodi bili već 2 milijarde. Tržište hibridnih oblaka u kojem Red Hat sudjeluje procjenuje se na 1 bilijun dolara, tako da postoji ogroman prostor za rast.

Pojedinci će reći da je ovakva akvizicija bila neminovna kad je Red Hat stasao kao kompanija. Ako i je tako, nameće se nekoliko pitanja: prije svega, je li IBM bolji ili lošiji gospodar od preostale trojke IT divova koji su mogli biti kupci (Google, Microsoft i Oracle)? Kako točno Red Hat zarađuje na slobodnom softveru i zašto IBM vidi svoj interes u tome? Kako se IBM odnosio prema zajednici slobodnog softvera otvorenog koda tijekom proteklih dva, tri desetljeća i što možemo sada očekivati? Kakav je utjecaj ove akvizicije na [projekt Fedora](https://fedoraproject.org/)? Naposlijetku, što je točno IBM platio 34 milijarde dolara kad je čitav Red Hat Enterprise Linux dostupan (istina, bez brandinga) pod imenom [CentOS](https://centos.org/)?

**Nadamo se vašem dolasku!**
