---
title: "CentOS mirroran na Sveučilištu u Rijeci"
date: 2017-09-23
categories: 
  - sveuciliste
tags: 
  - centos
  - debian
  - ftp
  - mirror
  - nginx
authors: 
  - vedranm
---

Jedna od stvari u svijetu slobodnog softvera koju gotovo svaki došljak primijeti je sudjelovanje brojnih sveučilišta i instituta diljem svijeta u distribuciji izvornog koda, paketa softvera i instalacijskih slika distribucija Linuxa. (Naravno, uz sveučilišta i institute, tu su i brojne IT kompanije koje koriste proces distribucije slobodnog softvera kao svojevrsni "stress test" vlastite mrežne infrastrukture.)

<!-- more -->

Za ilustraciju sudjelovanja sveučilišta, možemo pogledati [popis mirrora projekta GNU](https://www.gnu.org/prep/ftp.html) koji ima niz servera unutar SAD-a na [domeni](https://en.wikipedia.org/wiki/.edu) [**.edu**](https://en.wikipedia.org/wiki/.edu). Za ocijeniti situaciju van SAD-a potrebno je malo više truda, ali lako se u popisu vidi brazilsko Sveučilište u Campinasu, finski FUNET (ekvivalent hrvatskog [CARNet](https://www.carnet.hr/)\-a), grčko Sveučilište u Kreti, nizozemsko Sveučilište u Twenteu i brojna druga.

Sveučilišta prvo trebaju mjesto gdje se može brzo i lako preuzeti softver za potrebe vlastitih istraživača i studenata, a zatim, obzirom da su veliki broj njih javno financirana, mogu ponuditi i lokalnoj zajednici istu uslugu. Potaknuto stranim primjerima i na poticaj autora ovog teksta, Sveučilište u Rijeci u sklopu svojeg [skupa mirrora](https://mirrors.uniri.hr/) odnedavno nudi [drugi mirror](https://www.facebook.com/inf.uniri/posts/1519708868068588) za [CentOS](https://www.centos.org/) u Hrvatskoj, koji uz [standardnu distribuciju](https://www.centos.org/download/mirrors/) uključuje i [pakete za alternativne procesorske arhitekture](https://www.centos.org/download/altarch-mirrors/).

Kako nas veseli svaka inicijativa koja slobodni softver čini dostupnijim, pozdravljamo mirroranje bilo kojeg projekta slobodnog softvera u Hrvatskoj, a naročito popularne Linux distribucije kao što je CentOS.
