---
title: "Radionica: meta-meta-programiranje"
date: 2013-04-01
categories: 
  - sveuciliste
tags: 
  - april-fools
  - c
  - ns
  - python
authors: 
  - vedranm
---

HULK-Ri priprema radionice o meta-meta-programiranju koje će voditi [Luka Unuk](https://luka8088.com/). Točan termin radionica biti će objavljen uskoro. Razgovarali smo sa članovima HULK-Ri i pojedincima zainteresiranim za radionicu o ovoj pomalo apstraktnoj tematici.

<!-- more -->

[Luka Unuk](https://luka8088.com/), voditelj radionice, izjavio je: _"Meta-programiranje je ono što rješava arhitekturalne probleme koje samo programiranje ne može riješiti. Međutim, za neke probleme u dizajnu potrebna je dodatna razina apstrakcije, dakle, meta-meta-programiranje. Kako bi bili u skladu s meta-meta-razinom razmatranja programiranja, za radionicu ćemo koristiti jezik D i kompajler za D napisan u D-u."_

[Domagoj Margan](https://domargan.net/), član HULK-Ri, govorio je o Pythonu i odnosu programskih i prirodnih jezika: _"Moram primijetiti da se Python može smatrati meta-jezikom jer je relativno visoke razine i u njemu je moguće opisati druge jezike (naročito prirodne jezike), pa bi znanje ove radionice primijenjeno na Python rezultiralo meta-meta-meta-programiranjem."_

[Vedran](https://vedran.miletic.net/) [Miletić](https://www.miletic.net/), voditelj HULK-Ri, izjavio je: _"ns-3?"_ Nakon što mu je rečeno da je potrebno komentirati meta-meta-programiranje, ne simulator mreža, nastavio je: _"Znači, vi želite reći da ns-3 nije meta-meta-program? Jeste li se ikada zapitali [kako je napravljena srž ns-3-a](https://www.nsnam.org/docs/architecture.pdf)? Ona je vrlo meta-meta."_ i zatim izrazio podršku Luki Unuku na ovoj radionici.

_"Znam što reći,"_ kazala je Maja Grubišić, studentica Odjela za informatiku, _"Luka Unuk će to rasturiti. On ima odlične radionice."_

Dea Marin, studentica Tehničkog fakulteta, nije krila svoje oduševljenje: _"Napokon nešto praktično primijenjivo! Moje radno iskustvo pokazalo mi je da složenost softvera koji se sreću u praksi drastično raste kad softver raste. No, moguće da je to i zato što je korištena Java u konkretnom slučaju."_

[Luka Vretenar](https://luka.vretenar.pro/) nadovezao se na Dein komentar riječima hvale za ovu inicijativu: _"Zagovornik sam Steve McConnellove ideje da je [smisao dizajna softvera upravljanje kompleksnošću](https://wiki.c2.com/?CodeComplete). Obzirom da nemam sumnje da će još jedna dodatna razina apstrakcije će zasigurno značajno pojednostaviti stvari, veselim se ovoj radionici."_

[Kristijan Lenković](http://kristijan.lenkovic.com/) citirao je velikog [Dr. J.S. Steinmana iz Bioshocka](https://bioshock.fandom.com/wiki/J.S._Steinman) rekavši _"As your tools improve, so do your standards. Očekujem da tipografski dizajn plakata bude na razini koja nadmašuje razinu kvalitete radionice."_ i na to predložio je da plakat bude stiliziran kao [veliko slovo D](https://superstarworksheets.com/alphabet-worksheets/letter-d-worksheets/).

Naknadno smo došli do Jovana Jokića, studenta Odjela za informatiku, i zatražili ga za komentar, na što je rekao: _"S obzirom na kontemplativnost i afirmaciju dijapazonske ingerencije, aspekta, asocijacije i pistološkog relativiteta, mislim da meta-meta programiranje pruža daleko manje izazove od šaha."_

Bit će nam drago ako ste zainteresirani za radionicu i ako nam ne zamjerite što vam želimo sretan 1. april. :-D
