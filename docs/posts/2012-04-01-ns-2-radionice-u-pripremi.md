---
title: "ns-2 radionice u pripremi"
date: 2012-04-01
categories: 
  - sveuciliste
tags: 
  - april-fools
  - c
  - ns
  - otcl
authors: 
  - vedranm
---

HULK-Ri priprema radionice o mrežnom simulatoru [ns-2](https://www.isi.edu/nsnam/ns/). Ugrubo, sadržaj radionice će biti:

- Tradicionalni/klasični C++ (gcc-3.4 i stariji prevoditelji)
- Tcl i OTcl
- Osnove simulacije: slaganje čvorova, ns-2 adrese, aplikacije
- UDP i TCP, redovi čekanja na usmjerivačima
- Vizualizacija odbacivanja paketa

Točan termin radionica biti će objavljen uskoro.

<!-- more -->

[Vedran](https://vedran.miletic.net/) [Miletić](https://www.miletic.net/), voditelj HULK-Ri i izvođač radionice, izjavio je: _"Apsolutno je točno je da je ns-3 moderan projekt otvorenog koda koji se aktivno razvija, međutim studenti informatike i srodnih studija moraju naučiti alate od povijesnog značaja prije učenja modernih alata."_ Na pitanje znači li to da treba podučavati učiti alate kojima je popularnost u opadanju odgovorio je kako ga čudi što se u zadnjih nekoliko godina nije održana nijedna radionica o DOS-u i OS/2-u.

[Domagoj Margan](https://domargan.net/), član HULK-Ri, napomenuo je kako se raduje učenju objektno-orjentiranog Tcl-a bez obzira na njegovu relativno malenu popularnost u odnosu na druge jezike: _"Smatram da je dobro znati sve programske jezike, i veselim se mukama zbog različite sintakse kod prebacivanja s jednog na drugi. Volio bih da svaki alat ima svoj programski jezik, bilo bi puno zanmljivije raditi informatiku."_

Ivan Ivakić, student Odjela za informatiku, komentirao je: _"Svakako ću doći na radionice, i veselim se prebacivanju sa ns-3 na ns-2. Nadam se da će u budućnosti biti organizirane i radionice o originalnom ns-u i njegovom prethodniku REAL. Bit će pravi izazov raditi složene programske strukture bez korištenja modernih C++ značajki kao što su predlošci i pametni pokazivači. Baš se veselim, štoviše čak planiram ponuditi radionicu o PHP-u 3."_

_"Ne znam što reći,"_ kazala je Maja Grubišić, također studentica Odjela za informatiku, _"Vedrana Miletića smatram iznimno kreativnim i inovativnim nastavnikom, te cijenim i ovu inicijativu da se u praksi pokaže gradivo kolegija iz područja računalnih mreža. Bez obzira što je u pitanju ns-2, drago mi je što radionice počinju i nadam se da će poslije ići ns-3. Retro je palac dolje, moderne stvari su FTW."_

Dea Marin, studentica Tehničkog fakulteta, bila je oduševljena: _"Napokon! Jako mi se sviđa nam [koji izgleda otprilike ovako](https://marco.uminho.pt/~joao/pim-ns2/nam-pim-sm.jpg), i bilo bi baš fora kad bi na našem faksu učili raditi takvo nešto umjesto OpenGL-a i Qt-a."_

[Luka Vretenar](https://luka.vretenar.pro/), bivši student Tehničkog fakulteta, bio je nemalo iznenađen: _"Pa smatram da je tradicionalni C++ bez baš pain in the ass za raditi, skoro više nego C, i vjerujem da je na odluku da se ovakvo nešto počne planirati uvelike utjecao [Tacgnol](https://knowyourmeme.com/memes/tacgnol). Kako bilo da bilo, sve zajedno je još uvijek manje naporno nego Twilight."_

[David Dubrović](https://www.antares.hr/o-nama/), organizator radionica, u međuvremenu je postao dostupan za komentar: _"Čudi me da se Vedran odlučio na ovakvo nešto, obzirom na njegovu poznatu sklonost beta verzijama. Nadam se da će koristiti [Fedoru Retro](https://web.archive.org/web/20120817234520/http://k3rnel.net/2012/04/01/announcing-fedora-retro/). Ja ću spremiti radionicu na temu [Akodea](https://web.archive.org/web/20120404112511/http://wm161.net/2012/04/01/kde-multimedia-switches-to-akode/), koji je tradicionalna zamjena za Phonon."_

Ostali komentari koji su se mogli čuti, ali su nas molili da ih ne napišemo bili su: _"Ček, što GCC 3.4 može uopće štogod kompajlirati od modernog softvera? Wow, nisam znao. Mislim, zadnji put sam ga pokrenuo kad tamo, 2005, 2006? Ne sjećam se više."_ i _"Joj, Tcl, učio sam to na faksu tamo negdje 90-tih, ah ti dobri stari dani. To se još i danas koristi? Čovječe! E, nemojte to napisat, ljudi će skužit koliko sam star."_

Bit će nam drago ako ste zainteresirani za radionicu i ako nam ne zamjerite što vam želimo sretan 1. april. :-D
