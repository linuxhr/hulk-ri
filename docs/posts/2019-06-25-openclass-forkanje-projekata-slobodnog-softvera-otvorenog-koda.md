---
title: "OpenClass: Forkanje projekata slobodnog softvera otvorenog koda"
date: 2019-06-25
categories: 
  - sveuciliste
tags: 
  - ffmpeg
  - fork
  - kemija
  - mandriva
  - openclass
  - xorg
authors: 
  - vedranm
---

[Riječka podružnica](../podruznica.md) [Hrvatske udruge Linux korisnika](http://www.linux.hr/) i [Odjel za informatiku Sveučilišta u Rijeci](https://www.inf.uniri.hr/) pozivaju vas na posljednji ovosezonski [OpenClass](../aktivnosti.md#openclass) koji će se održati u srijedu, **26\. lipnja 2019. u 12 sati**, u [zgradi Sveučilišnih odjela](https://www.openstreetmap.org/way/436306129), prostorija O-357. OpenClass pod naslovom

## Forkanje projekata slobodnog softvera otvorenog koda

<!-- more -->

održat će [dr. sc. Vedran](https://vedran.miletic.net/) [Miletić](https://www.miletic.net/) s Odjela za informatiku Sveučilišta u Rijeci.

### Sažetak

Stallman je slobodni softver definirao kroz četiri slobode, od kojih je posljednja sloboda distribucije vlastitih promijenjenih verzija drugima. Specifična posljedica ove slobode kod projekata slobodnog softvera otvorenog koda je sloboda odvajanja od početnog projekta u slučaju neslaganja. Odvajanje se izvodi [forkanjem](https://en.wikipedia.org/wiki/Fork_(software_development)) koda koji je projekt dotad razvio tj. kopiranjem (povijesti) izvornog koda i nastavkom razvoja neovisno o početnom projektu.

Danas se forkovi izvode rutinski zahvaljujući Gitu, ali tijekom desetljeća postojanja slobodnog softvera prije Gita dogodilo se nekoliko velikih forkanja zbog neslaganja oko smjera u kojem se projekt razvija: [EGCS i GCC](https://www.gnu.org/software/gcc/egcs-1.0/), [GNU Emacs](https://www.gnu.org/software/emacs/) i [XEmacs](http://xemacs.org/), [XFree86 i X.Org](https://blogs.oracle.com/solaris/the-difference-between-xorg-and-xfree86-v2), [OpenOffice.org](https://www.openoffice.org/) i [LibreOffice](https://www.libreoffice.org/), [FFmpeg i Libav](https://github.com/haasn/mpvhq-old/wiki/FFmpeg-versus-Libav), [Debian i Devuan](https://devuan.org/), itd. Neka od forkanja rezultirala su kasnijim rješavanjem nesuglasica i posljedičnim ponovnim spajanjem projekata.

Razilaženje u mišljenjima nije jedini razlog za forkanje. U slučaju da je izvorni projekt stao s razvojem softvera, forkanje se može iskoristiti kao metoda za nastavak razvoja. Primjerice, prestankom razvoja distribucije Linuxa Mandriva nastale su distribucije [Mageia](https://www.mageia.org/) i [OpenMandriva](https://openmandriva.org/) koje su nastavile razvoj tamo gdje je Mandriva stala.

[rDock](https://rdock.sourceforge.net/) je [slobodni softver otvorenog koda u području molekularnog modeliranja](https://doi.org/10.1016/j.jmgm.2016.07.008) i služi za ispitivanje vezanja malih molekula na proteine. Njegov razvoj započinje 1998. godine unutar tvrtke RiboTargets pod imenom RiboDock. RiboTargets nekoliko godina kasnije širi spektar usluga koje nudi i mijenja ime u [Vernalis](https://www.vernalis.com/), a RiboDock postaje rDock. Kako je Vernalis primarno farmaceutska istraživačka tvrtka i u razvoj softvera za računalnu kemiju je u službi istraživanja koje provode, a ne obrnuto, menadžment Vernalisa 2006. preispituje status rDocka i odlučuje da im se alatom više ne isplati baviti te ga [prepušta Sveučilištu u Yorku](http://www.ysbl.york.ac.uk/rDock/), a 2012. zajedno otvaraju kod.

Otvaranje koda softvera koji je razvoj započeo kao vlasnički često je složeniji proces od postavljanja datoteka s izvornim kodom na SourceForge ili GitHub. rDock u tome nije iznimka pa se dogodilo da od 2014. godine izvorni kod rDocka stagnira. Stagnacija traje sve do 2019. kada je forkan, a detalje o forku dat ćemo na predavanju.

**Nadamo se vašem dolasku!**
