---
title: "OpenClass: Proslava Dana slobode računalne grafike i računanja na grafičkim procesorima 2018"
date: 2018-12-13
categories: 
  - sveuciliste
tags: 
  - amd
  - dxvk
  - gcfd
  - gpuopen
  - nvidia
  - openclass
  - radeon
  - steam
  - valve
  - wine
authors: 
  - vedranm
---

[Riječka podružnica](../podruznica.md) [Hrvatske udruge Linux korisnika](http://www.linux.hr/) i [Odjel za informatiku Sveučilišta u Rijeci](https://www.inf.uniri.hr/) pozivaju vas na [OpenClass](../aktivnosti.md#openclass) koji će se održati četvrtak, **20\. prosinca 2018. u 17 sati**, u [zgradi Sveučilišnih odjela](https://www.openstreetmap.org/way/436306129), prostorija O-028. OpenClass pod naslovom

## Dan slobode računalne grafike i računanja na grafičkim procesorima 2018

<!-- more -->

obilježava istoimeni dan internacionalnog naziva [Graphics and Compute Freedom Day](https://freedomday.github.io/graphicsandcompute/) [2018](https://freedomday.github.io/graphicsandcompute/2018.html). Uvodno izlaganje održat će [dr. sc. Vedran](https://vedran.miletic.net/) [Miletić](https://www.miletic.net/) s Odjela za informatiku Sveučilišta u Rijeci, a zatim ćemo se prigodno počastiti i imati priliku za diskusiju po uzoru [našu proslavu izlaska LibreOfficea 3.3](2011-03-09-libreoffice-33-release-party.md).

![LibreOffice 3.3. cake](../assets/images/libreoffice-3-3-cake-is-not-a-lie.jpg)

**HULK** svakako nadmašuje **Aperture Science** jer kod nas _the cake is not a lie_.

### Sažetak

15\. prosinca 2015. godine tvrtka AMD, odnosno njezin odjel Radeon Technologies Group, obznanila je da pokreće inicijativu GPUOpen u okviru koje će tijekom narednih mjeseci i godina:

- razvijanjem vlastitog softvera kao slobodni softver otvorenog koda omogućiti širu primjenu istog,
- autorima igara za PC ponuditi mogućnost da razvijaju igre za PC kao da ih rade za konzole, odnosno imaju biblioteku gotovog optimiziranog koda koji mogu ponovno koristiti po želji,
- znanstvenicima i drugim korisnicima računala visokih performansi dati uvid u stog biblioteka i upravljačkih programa na kojima se njihove aplikacije izvode te mogućnost da taj stog prilagođavaju svojim potrebama te, možda i najvažnije,
- upravljački programi za grafičke procesore Radeon na Linuxu biti zasnovani na postojećoj infrastrukturi unutar jezgre Linuxa, Direct Rendering Managera, Mese, LLVM-a umjesto dotadašnje vlasničke AMD-ove, da će se AMD aktivnije uključiti u njihov razvoj i da će otvoriti gotovo sve komponente svojih dotadašnjih vlasničkih upravljačkih programa.

Ovakva odluka nije bez presedana; [u posljednjih dvadeset godina slično su napravili Netscape, Sun, Red Hat i brojni drugi](2018-12-09-odrzan-openclass-povodom-dvadeset-godina-otvorenog-koda.md) pa bi se dalo pomisliti da je AMD tek jedan u nizu. Međutim, potencijalni utjecaj ovakve odluke mjerljiv je s utjecajem koji je imalo Netscapeovo otvaranje Communicatora u okviru projekta Mozilla; događanja u gamingu, kao i na webu, vidljiva su u mainstreamu te zainteresirani za tehnologiju koja stoji iza alata koji koriste na taj način dobiju priliku učiti na slobodnom softveru otvorenog koda.

Utjecaj AMD-ovog otvaranja koda i aktivnijeg uključivanja u razvoj postojećih slobodnih softvera otvorenog koda [bio je](https://group.miletic.net/en/blog/2016-01-17-amd-and-the-open-source-community-are-writing-history/) i [nastavlja biti](https://group.miletic.net/hr/aktivizam/#razvoj-upravljackih-programa-otvorenog-koda-za-graficke-procesore-amd-radeon) vrlo impresivan. U manje od godinu dana od otvaranja podržani su OpenGL 4.3, 4.4 i tada zadnja aktualna verzija 4.5, što je učinilo da tada aktualne Tomb Raider i Middle-earth: Shadow of Mordor ([među ostalim](https://bugs.freedesktop.org/show_bug.cgi?id=77449)) igrivima na Linuxu na grafičkim procesorima Radeon. Uslijedila je podrška za Vulkan u vidu RADV-a napravljenog od strane zajednice koji je 2017. godine pokrenuo Talos Principle i DOOM. Podrška za novi hardver, grafički procesor Radeon Vega, bila je dostupna za preuzimanje s interneta na dan izlaska hardvera, a unutar stabilnih verzija distribucija Linuxa otprilike 3 mjeseca nakon izlaska hardvera, što je u odnosu na ranije generacije hardvera bilo veliko poboljšanje.

Koji je utjecaj AMD-ovih djelovanja na širi ekosustav slobodnog softvera otvorenog koda? Je li AMD primarno zaslužan za Valeveovo prihvaćanje Winea i DXVK-a u okviru Steam Playa kao službeno podržanog načina za igranje neprebačenih Windows igara na Linuxu? Je li NVIDIA odlučila da se kad-tad mora početi natjecati u otvorenosti pa [krenula s PhysX-om](https://www.gamingonlinux.com/articles/nvidia-have-now-made-physx-open-source.13089)? Kakva je situacija na strani superračunala, gdje je NVIDIA CUDA odnijela pobjedu nad OpenCL-om, mijenja li štogod C++17 i njegov modul **parallel**?

**Nadamo se vašem dolasku!**
